# -*- mode: mandoku-view; -*-
#+TITLE: 至正集
#+DATE: 2015-08-25 00:12:30.143032
#+PROPERTY: ID KR4d0508
#+PROPERTY: BASEEDITION WYG    
#+PROPERTY: JUAN 卷二十八
<pb:KR4d0508_WYG_028-1a>¶
欽定四庫全書¶
　至正集卷二十八¶
　　　　　　　　　　　　元　許有壬　撰¶
　絶句¶
　　仲達送予至湘隂别後順風比晚行三百里悵然¶
　　有懐作二絶寄之¶
吾子才華我最知鬢毛囘首各成絲汨羅江上一杯酒¶
萍水相逢又幾時¶
<pb:KR4d0508_WYG_028-1b>¶
江蘺杜若滿汀洲騷國春來亦可愁一日順風三百里¶
故人何處望予舟¶
　　無題¶
去年曾約牡丹開同向花前把一杯今日花開人不見¶
對花無語却歸來¶
　　原功題馬宣使墨蘭二幅後云寄予一笑因次韻¶
　　書其側且寄原功¶
畹香連水水連天人到湘臯骨已仙簿領如山空看畫¶
<pb:KR4d0508_WYG_028-2a>¶
江南秋色正清妍¶
秋蘭香裏翰林家只寄新詩不寄花應笑塵纓戀京國¶
豈知心在楚天涯¶
　　題姑射乗龍圖¶
姑射仙人昔住山乗龍飛去幾時還只知堯舜如陶鑄¶
不道聲名墮世間¶
　　題三教啜醋圖¶
吾儒風味格堅頑二氏而今亦慕酸涓滴沾濡已如此¶
<pb:KR4d0508_WYG_028-2b>¶
鼻容三斗故應難¶
　　貢院陪諸公夜話俄聞曉鐘¶
燭花簌簌褪春紅睡思消磨語笑濃底事東風敗人意¶
半天吹響五更鐘¶
　　催諸公考卷¶
添燭須教夜達晨繼茶莫遣睡欺人城南桃李城東柳¶
政好聨鑣管領春¶
　　雄飛和詩未至以二口號速之¶
<pb:KR4d0508_WYG_028-3a>¶
騷壇紀律素嚴明一幟撝風到處贏何事而今苦慳恡¶
有人乗夜欲登城¶
兩㕔形迹馬牛風盡日相望杳靄中恰似蓬山三萬里¶
懐人何處覔詩筒¶
　　何國器以精藝受知出而徵入者數矣出守江隂¶
　　尚慮其不果行也書以贈之¶
華髪蕭蕭舊秘書木天圖籍幾勤劬莫教作郡江南去¶
天子時時幸石渠¶
<pb:KR4d0508_WYG_028-3b>¶
　　過街塔原功名之曰雪竇又謂之名利闗竇言其¶
　　狀闗言其實也過之有感賦二口號¶
來徃憧憧急欲飛此闗參透古來稀老夫今日出闗去¶
却是罷參真欲歸¶
石城瓊璧聳浮屠一竅開通作要途為問幾人能不竇¶
更從竇外覔江湖¶
　　歲晚喜晴¶
窮冬長路遽踆踆風景彌旬暖似春造物見憐知有為¶
<pb:KR4d0508_WYG_028-4a>¶
平生真是負暄人¶
　　車中戲作¶
不是車中有布乎亦非客子事狂圖却須側掛一壺酒¶
道路荒涼無處沽¶
　　贈胡謙牧¶
尋常公署復朝參會面何由一接談却是老天相補報¶
直教聨轡過燕南¶
　　獨樂臺用眠分黄犢草坐占白鷗沙為韻分賦得¶
<pb:KR4d0508_WYG_028-4b>¶
　　首尾二字¶
踈慵閉户事高眠幾負郊原雨後天今日野心收不定¶
馬家莊上好林泉¶
濺濺流水抱村斜半入蔬畦半漚麻故里溪山足風物¶
愼毋重踏一堤沙¶
　　題仇公度總管首陽采薇圖¶
史遷怨氣因舒泄吏部雄文痛發揮盡美未能兼盡善¶
益知周粟不如薇¶
<pb:KR4d0508_WYG_028-5a>¶
　　吳道子周處磨劔圖¶
長蛟猛虎不難屠大勇其惟改過乎抛却步光為善士¶
方知自礪有工夫¶
　　范寛積雪圖¶
岡巒樓閣鬬清妍一段空明水玉天不到閬城東向望¶
范家神妙若為傳¶
　　薛思孝夢菊堂¶
華胥鄉裏有東籬冉冉寒香步步迷政爾神交陶靖節¶
<pb:KR4d0508_WYG_028-5b>¶
月斜霜落忽聞雞¶
　　題明道贊後(房希文教授求題/)¶
聖逺經殘道晦蒙茫茫千四百年中墓頭兩字形容盡¶
未可尋常議潞公¶
　　七賢過寒林圖為蔡仲謙運使作¶
竹林陳迹已無稽作者千年復有誰榾柮爐邊不安坐¶
天寒日暮欲何之¶
　　温子昻畫天王¶
<pb:KR4d0508_WYG_028-6a>¶
萬年麟史著尊稱底事空門妄欲爭尺許㫁縑何足咎¶
古來多少盜虛名¶
　　李將軍畫馬用班彦功韻¶
真龍幻出笑談間想像初離十二閑只恐風雷終變化¶
九天飛去幾時還¶
　　寄李仲舒二首¶
東門暫别已傷神驛騎何堪又海門明日洹溪桃李下¶
春風誰與共清尊¶
<pb:KR4d0508_WYG_028-6b>¶
水曹清貴治吳邦更有風烟助錦囊後夜吳松江上月¶
多應移照栢臺霜¶
　　題崔鑑泉署丞作春山隠秀扇面¶
半生給事五雲間慣作蓬壺富貴仙移入月輪收不住¶
光風浮出翠孱顔¶
　　米元章臨歐陽詢帖¶
米家神俊不可遏時學歐陽險勁書只道叔敖無少異¶
豈知優態未能除¶
<pb:KR4d0508_WYG_028-7a>¶
　　高宗臨王羲之七月帖¶
帝王言道不言書况復時丁板蕩餘偶效右軍書七月¶
中原王業定何如¶
　　王右軍屏風帖宣和所收¶
鼠鬚&KR1472;紙久消磨誰信王書世不多片楮多應有神䕶¶
永和流播到宣和¶
　　高房山青山白雲圖為蔡仲謙運使賦¶
房山人品素高賢流出天機肺腑間一片氷紈才數尺¶
<pb:KR4d0508_WYG_028-7b>¶
幾重雲樹幾重山¶
　　再用鮮于伯機郭安道韻題房山畫二首¶
亂雲斜日遠㝠濛樵徑縈紆一線通可笑無根滿林樹¶
春風才發又秋風¶
杳杳層樓出半山森森寒木䕶重闗白雲不去為霖雨¶
要與青山一様閒¶
　　題李師孟嵩雲堂¶
極天終古翠巍巍能聚隂陽贊化機寄與降神申甫輩¶
<pb:KR4d0508_WYG_028-8a>¶
出為霖雨莫忘歸¶
　　甲申元日春帖¶
雪消春意便暄妍靜看天機善斡旋試筆鯨川記風景¶
青天白日甲申年¶
　　題羣魚圖¶
名品雖殊樂意均藻香蒲軟一湖春莫言惠子非知者¶
猶勝臨淵羡汝人¶
　　蘇彦良西埜堂四絶¶
<pb:KR4d0508_WYG_028-8b>¶
春雲䕶雪未全消老栢垂氷冷不揺鴈柱十三絃上月¶
酒闌香燼可憐宵¶
玳筵紅袖不知寒春在歌喉暖響間我輩年來要陶寫¶
好將西埜作東山¶
蒼苔滿逕樹連村中有幽人屐齒痕此去客來宜定約¶
無詩無酒不開門¶
築堂西埜事西疇桃杏才春麥又秋愼勿下堂東向望¶
禺商毫末拂牙籌¶
<pb:KR4d0508_WYG_028-9a>¶
　　安平孫茂實九十八不衰諸公有詩賀其高年耆¶
　　德¶
九十八年猶矍鑠百千萬事任浮沈郊原杖屨親朋酒¶
此是期頥未了心¶
　　題對鏡寫眞圖用滕玉霄韻¶
鏡中几上共三人為問先生孰是眞自古聖賢皆不死¶
楮生何足託吾身¶
　　題千葉桃圖¶
<pb:KR4d0508_WYG_028-9b>¶
五出凡花一掃空萬重千疊裹春風連昌有竹堪為侣¶
底事牆頭&KR0609;&KR0609;紅¶
　　敗荷鷺鷥扇面¶
葦折荷枯水有聲埜塘斜日影伶俜鵷鸞班裏忽飛去¶
㸃破西山一段青¶
　　題和叔扇頭時坐登瀛樓¶
樓居高出白雲間不為求仙只為山領取烟嵐無限景¶
天教吾與子俱閒¶
<pb:KR4d0508_WYG_028-10a>¶
　　天寧方丈題和叔扇頭¶
涼飈深殿度颼颼老栢踈篁已報秋弱水波濤三萬里¶
人間自有小瀛洲¶
　　陪明初行獨樂臺溪邊得口號¶
寒波清淺帶霜流不到溪邊不見秋疊嶂層崖三百轉¶
樹梢擎出月如鈎¶
　　次白公嚴韻謝其寄酒與柑¶
任城緑醑侑黄柑遠寄山中豈所堪香霧噀人醒易解¶
<pb:KR4d0508_WYG_028-10b>¶
不教飛夢到江南¶
　　題弄花香滿衣圖¶
氷綃桂襡縷金裙浮動紅芳亂綵雲捲却六銖春沁骨¶
荀郎無復事爐熏¶
　　理宗書金丹詩(以下四首題翰長開府公卷軸/)¶
常笑秦皇與漢皇一生徒夢白雲鄉東南蕞爾垂亡國¶
猶說金丹事渺茫¶
　　杜子美騎驢醉歸圖¶
<pb:KR4d0508_WYG_028-11a>¶
田翁招飲不須沽時事多憂一醉除天子乗騾蜀山險¶
浣花溪上分騎驢¶
　　竹¶
玉立蕭森幾百竿隂晴風雨各平安石兄節操不可轉¶
宜與此君同歲寒¶
　　虎¶
畫虎不成常類狗伊誰畫狗却如獅世方取貌不求實¶
猛獸滿山知不知¶
<pb:KR4d0508_WYG_028-11b>¶
　　城樓暮靄(以下八首詠東城之景/)¶
樓上烟霏暝欲無樓前車馬正馳驅幽人不為晨昏迫¶
只看天然水墨圖¶
　　杏苑初春¶
𤣥都道士不栽桃却愛生紅閙樹梢此去東風吹不散¶
仙家自有鳯麟膠¶
　　灞蓮香雨¶
紛紛轂擊復肩摩有此清漣萬柄荷沈水香中宜早賞¶
<pb:KR4d0508_WYG_028-12a>¶
秋聲不似雨聲多¶
　　洞陽午碁¶
琳宫寥閴子聲頻樹影初圓局幾新門外茫茫名利海¶
可憐柯爛竟無人¶
　　西圃晚眺¶
秋容淡淡映疎雲聊向蒼苔散屐痕欲採紫芝心萬里¶
斜陽盡處是崑崙¶
　　延翠秋晴¶
<pb:KR4d0508_WYG_028-12b>¶
霜清水落靜無埃邀得西山入座來爽氣已供朝拄笏¶
烟光更助暮銜杯¶
　　女牆積雪¶
千雉瓊瑶琢不開隠然凹凸混皚皚皇州寒盡春如海¶
不似秦淮月過來¶
　　寒林噪鴉¶
樹梢斜日下遲遲啼破荒烟㨂一枝不為上林無著處¶
寒林宜畫更宜詩¶
<pb:KR4d0508_WYG_028-13a>¶
　¶
　¶
　¶
　¶
　¶
　¶
　¶
　¶
<pb:KR4d0508_WYG_028-13b>¶
　¶
　¶
　¶
　¶
　¶
　¶
　¶
　至正集卷二十八¶
